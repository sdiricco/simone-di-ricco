# 8 Information architecture
> *L'information architecture sta alla base del design di UX e UI: ecco in cosa consiste e quali sono le tecniche di base per definirla.*

L’Information architecture (IA) si preoccupa di strutturare le informazioni
per mettere in contatto contenuti ed utenti. Come nell’architettura reale,
il suo scopo è creare uno “spazio” per le informazioni in cui esse sono
organizzate per renderle comprensibili.

Secondo la definizione di Wikipedia:

> *“L’Architettura dell’informazione è la struttura organizzativa logica e semantica delle informazioni, dei contenuti, dei processi e delle funzionalità di un sistema o ambiente informativo.”*

Questa struttura ha un ruolo chiave nella User Experience di un sistema
perché determina tre fondamentali caratteristiche delle informazioni, ovvero:

- Usabilità (usability)
- Trovabilità (findability)
- Comprensibilità (understanding)

L’Information architecture si concentra su struttura e linguaggio
all’interno di un sistema.

L'architettura dell'informazione comprende l'analisi, la scelta e la
progettazione degli strumenti tecnici e culturali per l'organizzazione, la
catalogazione, la ricerca, la navigazione e la presentazione di contenuti e
dati nei vari formati disponibili (digitali e non).

## Information design

Tra le attività che concorrono a creare l’architettura dell’informazione
esiste l’**Information design**, ossia la pratica di presentare le informazioni
nel modo più efficace e comprensibile, concentrandosi sulla struttura,
l’organizzazione e la presentazione dei contenuti e non sull’arrangiamento
estetico o artistico degli stessi.

L’information design è legato alla visualizzazione dei dati e per questo
collegato anche al **Data Driven design**.

**Sitemaps e wireframes** sono i due tipi più comuni di diagrammi di
Information Architecture. Creeremo questi diagrammi (wireframes) nella
prossima lezione, mentre ora identificheremo i contenuti principali.

## Contenuti nell’Information architecture

Anche i modelli di contenuto rientrano nell’Architettura dell’informazione.
Esistono diverse attività per creare questi modelli nella IA, tra cui:

- **content mapping** (mappatura dei contenuti)
- **content inventory** (inventario dei contenuti)

Mentre il content mapping serve per prodotti complessi, in cui è necessario
non solo catalogare ma anche individuare i legami tra i diversi contenuti
all’interno di un dato sistema, nel nostro caso sarà sufficiente fare un
breve **inventario dei contenuti**.

## Inventario dei contenuti

Torniamo al nostro sito, il portfolio personale di un web designer, e
vediamo quali saranno i contenuti principali:

- Logo (immagine)
- Link di navigazione (“etichette” testuali)
- Intro (nome + headline)
- Breve Bio (contenuto testuale + una foto)
- CV (link al PDF per il download)
- Elenco skill (testo e possibili immagini)
- Portfolio lavori (immagini + testi descrittivi)
- Contatti (testo + mappa)
- Social (links + icone/immagini)
- Eventuale copyright e anno di produzione sito (testo)

In questo caso, l’attività di content inventory è stata semplicissima, ma
applicata a progetti più grandi può aiutare molto ad avere un’idea
chiara di cosa andrà considerato ed inserito nell'interfaccia utente, così
come degli asset veri e propri che dovremo produrre o reperire (foto,
immagini, testi, risorse, ecc…).

Nella prossima lezione penseremo a come organizzare questi contenuti, e definiremo
navigazione e layout necessari per i wireframes.

