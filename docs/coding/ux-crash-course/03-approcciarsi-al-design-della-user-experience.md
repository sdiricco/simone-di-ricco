# 3 Approcciarsi al design della User Experience

> *Concetti di base per il design della user experience di una web application: in cosa consiste, a cosa serve e perché è utile.*

In questa parte iniziale della guida dedicata alla User Experience,
esamineremo alcuni dei concetti di base e linee guide, e li metteremo in pratica
per produrre lo scheletro della nostra interfaccia.

Poiché si tratta di una materia vastissima che include un discreto numero
di discipline e relative conoscenze, non le tratteremo tutte ma ci
concentreremo prevalentemente sulla parte di UX design necessaria per lo
sviluppo del nostro progetto.

## Il processo di UX

Ci immergeremo nel mondo UX passando prima per una breve parte teorica, per
passare poi alla pratica. Affronteremo il processo di UX, le terminologie e
i concetti generali, poi ci concentreremo sulla parte di UX design entrando
nel merito del nostro progetto. Più concretamente gli step saranno:

1. Faremo prima un’analisi per farci un’idea di cosa vogliamo nel
nostro sito, il suo target, il suo scopo e i macro contenuti.
2. Stabiliti gli obiettivi con l’analisi, daremo corpo alle nostre
idee iniziali producendo dei wireframes/prototipi a bassa fedeltà:
una bozza in grado di visualizzare le schermate del nostro sito.
3. Identificando i contenuti principali e i “must have” del nostro
prodotto definiremo un layout di base per l’organizzazione e la
presentazione dei contenuti, e la navigazione adatta per la loro
fruizione.
4. Identificheremo inoltre eventuali interazioni utente oltre la
navigazione.

Per realizzare questo draft faremo uso di diversi strumenti e risorse, sia
analogiche che digitali.

A prescindere dagli strumenti che useremo, due aspetti fondamentali saranno
essenzialità e velocità: non abbiamo informazioni precise e puntuali,
quindi tralasceremo i dettagli poiché il focus ora è sul funzionamento,
l’organizzazione e le interazioni.

## Perché serve la progettazione

In primis, la progettazione ci serve ad approcciare alla creazione dell’interfaccia e del
sito in maniera ragionata e strutturata, per buttare giù velocemente le
nostre idee e i “requisiti” del sito, per avere praticamente il prodotto
nella sua fase embrionale, altrimenti tutto rimarrebbe nella nostra testa.

Non si può disegnare direttamente un’interfaccia senza sapere cosa vogliamo
nel nostro sito e come deve funzionare.

Questa bozza è poi un riferimento comune da condividere con altre persone,
quali clienti ma anche collaboratori, colleghi, sviluppatori, eccetera. È una bozza
che può essere aggiornata, modificata e valutata in modo collaborativo.

Passando attraverso una fase di progettazione che implica la creazione
concreta di un documento è possibile accorgersi subito di eventuali dubbi,
punti mancanti, criticità e rispondere velocemente a domande che altrimenti
verrebbero fuori nella fase di sviluppo del prodotto.

Dedicare del tempo alla parte di UX significa anticipare domande e valutare
diversi use cases per trovare in maniera rapida soluzioni.

