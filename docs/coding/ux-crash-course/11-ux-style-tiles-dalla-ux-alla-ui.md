# 11 UX, style tiles: dalla UX alla UI
>*Cosa sono e a cosa servono le style tiles e le mood board, strumenti estremamente utili nella fase di transizione da UX design ad UI design.*

In questa lezione, vedremo alcuni strumenti che facilitano il passaggio dalla fase di UX Design, intesa quindi come progettazione, alla fase di **UI design**. In particolare, vedremo insieme cosa sono e a cosa servono le style tiles e le **mood boards**.

## Da UX a UI design

L’idea alla base dell’intero processo è la volontà di separare il layout, di cui si occupano i wireframe, dall’estetica, di cui si occupano i **mockups**.
Una volta prodotti i wireframe e gli eventuali prototipi, si passa alla fase di UI design, ossia alla realizzazione grafica dell’interfaccia.

Nel nostro caso, ciò può essere fatto senza problemi, poiché non abbiamo un cliente esterno e saremo noi stessi ad “approvare” il visual.
In ambito lavorativo e commerciale, in genere le proposte grafiche vanno sottoposte al cliente per l’approvazione.
Questo processo comporta normalmente la creazione di più di una proposta, e vari “round” di modifiche dell’interfaccia fino alla (quasi mai) completa soddisfazione del nostro committente.

Per quanto il wireframe possa aiutare moltissimo noi designer a gettare le basi del sito e fornirci spunti per la parte grafica successiva, il cliente non è in grado con esso di immaginare come apparirà l’interfaccia del prodotto finale.

Quando si presentano i mockups, c’è una sorta di convinzione da parte del cliente di avere davanti il prodotto finale e per questo a volte vengono forniti feedback inerenti aspetti assolutamente prematuri. Vedere la grafica del sito può dare adito “troppo presto” ad una serie di osservazioni, commenti, aspettative e congetture circa il prodotto finale.

Questo rischia di spostare il focus lontano dallo scopo primario dell’interfaccia grafica nella sua fase iniziale, ossia la **definizione dello stile grafico del sito**.

Per facilitare questa fase di transizione dallo strutturale (layout) al visuale (estetica) ci si può avvalere di **style tiles** e **mood boards**.

## Style tiles

La style tile è un prodotto di design che propone elementi dell’interfaccia di un sito in termini di caratteri, colori e stili. La style tile è consegnabile al cliente e getta le basi per una discussione circa le sue preferenze visuali. Come accade per i campioni di materiali o tinte per una casa, essa mostra delle opzioni da far scegliere al cliente per definire insieme a lui un linguaggio visivo comune.

La style tile contiene “campioni di stili” della user interface e serve al designer per creare l’identità visiva del brand sul web. Poiché si tratta di trasporre visivamente il brand del cliente, per farlo è necessario lavorare insieme.

## Natura collaborativa

La caratteristica fondamentale delle style tiles è la loro natura collaborativa. Mentre con i mockup presentiamo al cliente un prodotto finito e definito da noi, con le style tiles cerchiamo di discutere ed individuare insieme le sue preferenze ed i suoi obiettivi.

Questo approccio tiene il **cliente all’interno del processo di design** e rende le scelte non solo condivise ma soprattutto “guidate” dalle sue aspettative ed emozioni.

Lo scopo di questa collaborazione è creare un linguaggio visivo in grado di esprimere ciò che il brand vuole comunicare e trasmettere al mondo esterno.
Per farlo, è necessario interagire con il cliente, tramite incontri o questionari, chiedendo ad esempio quali aggettivi rappresentano il sito, se c’è qualche sito/brand di riferimento, ecc...
Come nelle altre discipline del mondo UX, il processo è iterativo ed incrementale. basato sull’interazione e sui feedback.

Il sito di riferimento per conoscere e creare le style tiles è [styletil.es](https://styletil.es/).

## Responsive design

Il responsive design ha cambiato l’approccio alla progettazione delle interfacce web. Larghezze in pixel e dimensioni fisse dei layout non hanno più lo stesso significato di qualche anno fa. Dal momento che è impossibile creare i visual per tutte le larghezze di schermi e dispositivi, è molto importante fissare gli stili di riferimento per la progettazione responsiva del sito.

Le style tiles tracciano le aspettative del cliente e/o degli stakeholders, e comunicano il tema visivo anche ai membri del team coinvolti nel progetto, fungendo quindi anche da **documentazione di riferimento** del linguaggio visivo scelto per il prodotto.

Piuttosto che definire il design di una singola pagina (ad una specifica risoluzione) le style tiles contribuiscono a definire un solido **design system** (sistema di design).

A partire da uno stile condiviso approvato dal cliente, è possibile costruire i mockup e gli altri asset visivi come **style guides** di componenti.
Le style guide infatti, molto apprezzate e diffuse negli ultimi anni, contengono stili ben definiti ed implementati, e sono la naturale evoluzione delle style tiles.

## Mood boards

La mood board, letteralmente “tavola di umore”, è un altro artefatto di UX che aiuta il designer a definire un progetto di comunicazione visiva. In particolare, si può considerare come un collage o un insieme di sketch, wireframe, immagini, screenshot, schemi colore, texture, tipografia ed altre ispirazioni utili a definire ed esprimere visivamente il concept o appunto il “mood” di prodotto. Se la style tile si occupa principalmente di linguaggio e stile, la mood board si occupa di esprimere emozioni e concept. Se pensiamo al termine molto usato nel mondo del design “*look & feel*”, la **style tile rappresenta il look, mentre la mood board è il feel**.

La mood board ha quindi un carattere ispirazionale, ed è fortemente comunicativa piuttosto che descrittiva.
Essa viene normalmente condivisa con il cliente per costruire insieme una visione comune del prodotto a livello estetico e comunicativo.

Anche quando non si crea una vera mood board da consegnare al cliente, l’idea di fondo spesso viene messa in pratica dal designer in autonomia raccogliendo wireframe, immagini, colori, texture e tipografia come ispirazioni.







